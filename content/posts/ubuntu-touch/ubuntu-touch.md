---
title: לינוקס לפלאפון- Ubuntu Touch
summary: >
  להריץ לינוקס אמיתי על הפלאפון. מה זה אומר? למה זה כדאי? איך עושים את זה? האם זה שווה את המאמץ? תיאור התנסות שהייתה לי, והמסקנות.
published: true
cover_image: ./ubuntu-touch.png
date: 2019-05-15 08:13:00
---

לא יוצא לי לכתוב הרבה, אולי בגלל הסמסטר האחרון של התואר, אבל לא בטוח שזה תירוץ. בכל מקרה, יש פוסטים מתוכננים, אבל הם בשלבי סיום כאלה ואחרים, אז החלטתי בזמן הנסיעה ברכבת לכתוב על משהו שהתנסיתי בו לאחרונה, ולכן הפוסט הזה פחות צריך בדיקה טכנית וכל זה.

## מערכת ההפעלה בפלאפון

אז בטח אתם מיד אומרים "סבבה, אנדרואיד זה גם כן לינוקס, אז מה הבעיה?"

נכון, אנדרואיד מבוסס על קרנל של לינוקס, אבל הוא גם מכיל קרנל משל עצמו. כלומר, כדי לפתח לאנדרואיד אנחנו משתמשים בSystem calls לאנדרואיד, שהם בתורם קוראים לפקודות של קרנל לינוקס.

(זה לפחות מה שאני זוכר מלפני 3 שנים, כשנגעתי בחומר בפעם האחרונה).

מהסיבה הזאת, באמת קיימות אפליקציות אנדרואיד שמדמות לינוקס, אבל תמיד יהיה את אנדרואיד איפשהו שנצטרך לעבור דרכו.

ניזכר, מה תפקיד מערכת ההפעלה? לקשר בין החומרה לתוכנה. כלומר, כשאנחנו אומרים שהפלאפון שלנו הוא אנדרואיד, לינוקס, או iOS, אנחנו מתכוונים שכדי לדבר עם החומרה צריך לדבר עם אחת המערכות האלה.

## למה לינוקס?

קודם כל, בהתאם להסבר הקודם, כשאנחנו אומרים **לינוקס על פלאפון**, אנחנו ממש מתכוונים שיש לנו גרסה של קרנל של לינוקס שמאפשרת לנו לדבר עם רכיבי החומרה. בהקשר שלנו, האם יש לי יכולת לבקש ממערכת ההפעלה שלי להעביר מידע כלשהו לכרטיס הסים?

מה שאנחנו מקבלים זה את היכולת להשתמש בכלים המוכרים לנו מלינוקס, כדי להתנהל בתוך המכשיר שלנו. לדוגמא, ליצור סקריפטים בbash או אפילו בפייתון שיקראו וישלחו הודעות או אפילו יתקשרו.

אם תמיד חלמתם לעשות אוטומציה לתקשורת שלכם, אז כן, כנראה הדרך הקלה ביותר לשלוט בסים שלכם, ללא כתיבת אפליקציה לאנדרואיד, היא דרך לינוקס.

(אני יודע שהחלום האמיתי הוא לעשות אוטומציה לווטסאפ. לא על זה אני מדבר, לצערי)

## איך עושים את זה?

אז לא בדקתי לעומק איזה פתרונות קיימים. מי שהכניס אותי לעניין הוא בן דוד שלי שהכיר לי את הפתרון [הבא](https://guidelinuxphone.wordpress.com/), עבור המכשיר Droid 4 (פלאפון עם מקלדת פיזית, מה שנוח במקרה הזה, אם אין ממשק משתמש או שלא רוצים כזה).

רק אחרי שהבן דוד גרם לי להבין את כל מה שהסברתי עד עכשיו, נזכרתי שיש לי מכשיר בבית עם Ubuntu Touch.

אז אני מאמין שקיימים פתרונות נוספים, מוזמנים לשתף ונוסיף לכאן, למי שירצה, כי לפי מה שנראה לכל מכשיר יש פרויקט משלו, ולא לכל מכשיר יש פרויקט.

מכאן, אני אמשיך בסקירה על Ubuntu Touch.

## Ubuntu Touch

אז קצת שונה משאר הפרויקטים (אבל לא ממש, אם חושבים על זה), זה הפרויקט של Ubuntu Touch. היה פעם נסיון של אובונטו להוציא פלאפון משלהם, נסיון שלא ממש הצליח. אבל הפרויקט לא נגמר, וקהילת UbPort לקחה על עצמה את הפרויקט, והיא דואגת לתחזק ולפתח את המערכת, לפלאפונים מסוימים ([רשימה כאן](https://ubports.com/devices/promoted-devices)).

### התקנה

ההתקנה היא **מאוד** פשוטה, ולא נדרש כמעט שום ידע במערכות הפעלה ולינוקס. Ubport מספקים תוכנה גרפית חוצת פלטפורמות שמזהה את הפלאפון המחובר למחשב ומתקינה עליו את Ubuntu Touch. כנראה שחלק מהעניין זה לכוון למשתמשים הרגילים שרוצים אולי מערכת הפעלה יותר מאובטחת (על פי מה שהם טוענים), ולא רק לאנשי לינוקס כבדים.

### שימוש בסיסי

מדליקים את המכשיר, מגדירים קצת WiFi ושפה במסך הפתיחה, וקיבלנו מכשיר עם ממשק משתמש (צריך להעריך את זה, לא כל גרסאות הלינוקס לפלאפון מביאות ממשק משתמש בצורה פשוטה כזאת).

המערכת מבוססת על מחוות, כך שגרירה מצד של המסך מאפשרת לעבור בין אפליקציות, או לפתוח אפליקציה חדשה, בעוד שגרירה מלמטה תפתח את האפשרויות הספציפיות לאפליקציה הנוכחית.

#### האפליקציות

יש אפליקציות לUbubtu Touch. לא בדקתי עדיין איך בדיוק מפתחים אותם, ועל מה הן מבוססות. הנקודה היא שכמובן אין הרבה אפליקציות, וגם מה שיש זה בעיקר אפליקציות שמציגות ממשק Web לשירותים מוכרים כמו Gmail וTelegram, בפיתוח עצמאי של מישהו. מה שכמובן קצת מטריד, כי אנחנו גולשים למייל שלנו תחת מסגרת לא מאומתת.

#### אפליקציות אנדרואיד

על מנת להריץ אפליקציות אנדרואיד, ובהתאם למה שאמרנו בהתחלה, קיים פתרון שנקרא Anbox שמוסיף קרנל של אנדרואיד ומריץ אפליקציות בתוך קונטיינר.

למען האמת, ניסיתי להריץ Telegram ולא ממש הצלחתי. גם ההתקנה כבר קצת יותר מסובכת, ודורשת חיבור למחשב ועבודה עם שורת פקודה.

#### תוכנות לינוקס

אז נראה **שתוכנות CLI** (דרך הטרמינל) עובדות. יש כמובן Python, וניסיתי עוד כמה כלים קטנים. עדיין לא ניסיתי למשל את dotnet.

לגבי תוכנות בעלות **ממשק גרפי**, גם לזה יש קונטיינר שמופעל על ידי כלי שנקרא Libertine. הכלי מגיע עם מערכת ההפעלה, ויש לו איזור מיוחד בהגדרות שמאפשר לשלוט בקונטיינרים, לנהל את החבילות שלהם וכו'.

קיבלתי את המערכת עם גרסה של דפדפן פיירפוקס שכבר מותקן, והוא היה מאוד לא נוח. תחשבו שמדובר בתוכנה למחשב, שמוצגת על מסך של פלאפון. הכל היה **מאוד** קטן.

ניסיתי להתקין את דפדפן כרום, ומתברר שממש לא כל התוכנות הגרפיות נתמכות על ידי Libertine.

#### הקהילה

יש לUbports [מערכת פורומים](https://forums.ubports.com/) חיה ופועלת, ושאלות ששאלתי שם נענו די מהר.

### סיכום

אז התחלתי את הנסיון במחשבה שאולי הגיע הזמן להחליף פלאפון, גם אם זה במחיר של קצת התעסקות, כי זה הכיף כמובן.

אבל בימינו שכנראה נתקענו עם WhatsApp שהוא חובה, עדיין Ubuntu Touch רחוקה מלהיות רלוונטית למכשיר הראשי שלנו.

מלבד אנשים שלא תלויים באינטרנט, ואז היא כנראה בהחלט יכולה לשמש כטלפון ראשי, כי כמו שאמרנו, תקשורת עם הסים, שיחות והודעות, יש בצורה מאוד נוחה.
