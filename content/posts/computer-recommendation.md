---
title: בואו נקים את מאגר המידע על המלצות מחשבים
published: true
date: 2020-08-14 11:30:00
tags: ['Idea', 'Hardware', 'Recommendation']
description: |
  בהמשך לפוסט על המלצות מחשב, בואו נעבוד יחד כדי להרים את המערכת הזאת לטובת כולם.
---

בהמשך לפוסט על [המלצת מחשב](/ihis-computers/), הייתי מאוד רוצה להתקדם לעבר פיתוח של הפתרון הזה (או פתרון אחר, העיקר שיהיה פתרון).

----

למי שלא הולך לקרוא את [הפוסט הקודם](/ihis-computers/)- אני מחפש דרך **לעזור לאנשים לדעת מה המחשב המתאים להם**, שזה כולל **הסבר כללי** על רכיבי החומרה במחשב, מכיוון שיש כל כך הרבה שיקולים בקנייה, שככל הנראה, עם הידע הנכון, הלקוח ידע לעשות את הבחירה הנכונה יותר ממני.

בנוסף, יש **הרבה פרטים** שמי שקונה מחשב לא זוכר או יודע שהוא צריך לחשוב עליהם, כמו חיבורים מסוגים שונים וכד'.

----

אני כרגע עובד על [פרויקט אחד (משיכת נתוני עובר ושב מהבנק)](/caspion), וגם ככה אני לא חושב שאני יכול לעשות את זה לבד, אז אני חושב שאפשר **להתקדם לעבר הפתרון בצעדים קטנים** (מישהו אמר Agile?), שכל אחד מהצעדים **ייתן ערך** בפני עצמו.

> אני אשמח ואציע את עזרתי לכל מי שיבחר לקדם את אחד הדברים:

 - [ ] **הקמת מאגר מידע שיתופי:**  
 אחת הבעיות המרכזיות היא שלא רק שהקונה לא יודע האם מעבד של AMD זה טוב כמו Intel, אלא גם מי שמבין, לא תמיד עוקב אחרי כל העדכונים והבדיקות.  
 לכן צריך ליצור **מאגר מידע שיישאר מעודכן ורחב על ידי קהילה**, ואנשים פשוטים יוכלו למצוא שם הסברים לגבי האם ולמה הם חייבים דיסק קשיח מסוג SSD.

 - [ ] **קישור בין תוכנות לדרישות חומרה:**  
 קיימים כבר שירותים שמרכזים דרישות חומרה עבור תוכנות.  
 אפשר להתחיל ב**כתיבת הסבר** על איך משתמשים בשירות קיים, ולהמשיך בכתיבת תוכנה (או שימוש בAPI, כמובן) שתדע גם **לקשר את המידע על החומרה הנדרשת למאגר המידע השיתופי**.
 
 - [ ] **מאגר דרישות על פי מקצוע:**  
 הרבה פעמים סטודנט מגיע אלי ושואל איזה מחשב לקנות. סטודנט להנדסת חשמל לא יודע מראש מה כדאי, אז צריך להקים מאגר שבו אפשר לראות **איזה מחשבים אנשים לקחו לאיזה צרכים**.
 
 - [ ] **שאלון:**  
 מצד אחד, אני חושב שהשאלון הוא הפתרון הכולל, אבל מצד שני, גם אותו אפשר להתחיל בנפרד, ואם הזמן לשלב בו את שאר הדברים.  
 אז בתור התחלה, השאלון משמש אותנו כדי לגרום למשתמש לחשוב על כל מיני פרמטרים שאולי הוא לא חשב עליהם, וברמה הכי פשוטה, להמיר "אני רוצה מחשב מהיר" לפרטי חומרה.  
 יש לי כבר שאלון ישן, אם מישהו לוקח את המשימה שיבקש ואני אנסה לחפש.  
 מעבר לכך, ככל שמתקדמים השאלון צריך להיות מתוחכם יותר, עם לוגיקה של ניתוח התשובות והמרה שלהם לחומרה, ואולי גם לשלוח את המשיב לאתר כלשהו עם הפרמטרים לחיפוש על פי השאלון.

----

אני חושב שכל אחת מהמשימות עומדת בפני עצמה, וכל אחת מהם גם פשוטה, וגם ניתן לפרק אותה למשימות קטנות יותר.

אז בסך הכל, ניתן להשיג התקדמות קטנה בכל שלב, ולפתור את הבעיה שכולנו פוגשים במשפחה ובחברים- תמליץ לי על מחשב.

דברו איתי אם אתם לוקחים על עצמכם משהו, וננסה למצוא אנשים שיעזרו לכם.

תודה!
