---
title: גיבוי וניהול תמונות- Google Photos
draft: false
date: 2016-07-27 14:09:35
type: Blog
---
כדי לגבות ולנהל את התמונות אני משתמש ב[כלי התמונות החזק של
גוגל](https://photos.google.com/). הכלי מומלץ לא רק לגיבוי, אלא
לניהול התמונות בכללי, כי הוא משלב כמה תכונות חזקות של גוגל (שיפור
של Picasa, למי שמכיר). הכלי נותן את האפשרות לגבות את התמונות מכל
המכשירים, והוא מציג אותם על פי תאריך, מאפשר יצירת אלבומים, מזהה
פרצופים, ומשתמש ביכולות החיפוש של גוגל- ניתן לאתר תמונות לפי מיקום,
סוג, ואפילו לפי דברים שמופיעים בהם (לדוגמא: ניתן לחפש "פרח").

אלבומי גוגל מאפשר לגבות בחינם, ללא הגבלה, תמונות מכל המכשירים, [כל עוד
הם באיכות של
עד 16MP](https://support.google.com/photos/answer/6220791?hl=iw).
האיכות המוגדרת מאפשרת להדפיס תמונות עד גודל 60X40 ס"מ. כל עוד לא
מדובר בצלם מקצועי, אלא בצלם רגיל שמצלם מהפלאפון, אין סיבה שלא לבחור
באפשרות הזאת.

לפני שנתחיל בגיבוי, נעבור על
[ההגדרות](https://photos.google.com/settings).

1.  נבחר באיכות שאנחנו רוצים להעלות (אני ממליץ על "איכות גבוהה"). ניתן
    גם לפנות מקום ע"י דחיסת תמונות שעלו כבר באיכות מקורית. **פעולה זאת
    לא ניתנת לביטול\!**
2.  **הצע יצירות חדשות:** אלבומי גוגל יודע למצוא תמונות זהות, וליצור מהם
    קולאז'ים, אנימציות, סרטים ואלבומים. נסקור את זה במשך. אין סיבה לא
    לאפשר, כל יצירה חדשה תצטרך לקבל אישור מאיתנו כדי שתהיה חלק מאוסף
    התמונות.
3.  **גלה מחדש את היום הזה:** גם כן נחמד, לא מזיק.
4.  **קבץ פנים דומות:** מומלץ ביותר. יוצר אלבומי תמונות לפי אנשים, ומקל
    על מציאת תמונות ישנות לפי אדם. (מה שהיה בPicasa)
5.  **Google Drive:** משלב בין Google Drive לאלבומי גוגל. נוספת לDrive
    תיקייה שמציגה את כל התמונות מאלבומי גוגל (לפי שנים), מה שמאפשר
    סנכרון בעזרת כלי הסנכרון של Drive. **בנוסף**, אלבומי גוגל יציג
    תמונות שנמצאות בDrive.

בשביל לגבות תמונות, נוריד את ה[כלי
לגיבוי](https://photos.google.com/apps). יש תוכנה למחשב, ויש
אפליקצייה לפלאפון. **חשוב לשים לב** שהתוכנה לא **מסנכרנת**,
אלא **מגבה**. ההבדל הוא שאם אחרי שהעלנו את כל התמונות, נמחק תמונה
מהמחשב, היא לא תימחק מאלבומי גוגל. בשביל סנכרון יש להשתמש בכלי הסנכרון
של Google Drive.

**במחשב:** יש להתחבר עם חשבון הגוגל לתוכנה של אלבומי גוגל. לבחור תיקיות
לגיבוי, וזהו.

**בפלאפון:** להוריד את האפליקצייה ולבחור תיקיות לסנכרון. בפלאפון
האפליקצייה היא אכן יותר מגיבוי, והיא בעצם האפליקצייה של אלבומי
גוגל- והיא מאפשרת את כל הדברים שניתן לעשות באינטרנט, ושאני מפרט מיד.

**<span style="text-decoration:underline;">באתר
[Photos.google.com](https://photos.google.com/) ובאפליקצייה יש 3
איזורים:</span>**

**תמונות:** מציג את כל התמונות, האנימציות, הסרטים וכו' בסדר כרונולוגי.

**האסיסטנט:** מציג את כל העדכונים מאלבומי גוגל. כשאלבומי גוגל יוצר יצירה
חדשה, היא מוצגת פה, וניתן לבחור אם לשמור אותה יחד עם התמונות, או להתעלם
ממנה. סוגי היצירות מפורטים בהמשך.

**אלבומים:**

מציג את האלבומים. אלו סוגי האלבומים:

1.  **משותפים:** אלבומי גוגל שמשותפים עם אנשים אחרים.
2.  **אנשים:** מציג אוספים של תמונות לפי אנשים. לפני שנותנים שם לקיבוץ
    מסוים, כדאי לבדוק שבאמת כל התמונות שייכות לאותו אדם. לפעמים גוגל
    יזהה 2 אנשים שונים כאדם אחד. במקרה כזה יש לסמן את התמונות המיותרות
    ולהסיר אותם ע"י בחירה באפשרות שנמצאת בתפריט שלוש הנקודות.
3.  **מקומות:** מקבץ תמונות לפי המיקום שבהם צולמו.
4.  **דברים:** זה באמת מעניין. אלבומי גוגל מקבץ תמונות לפי "דברים". אצלי
    למשל יש: תמונות סלפי, מדבריות, מכוניות, פרחים, אוכל, הרים, מפלים
    וכו'.
5.  **סרטונים:** סרטונים שעלו מהמחשב/מהפלאפון, וסרטונים שאלבומי גוגל
    יצר.
6.  **קולאז'ים**: קולאז'ים שהעלנו ושגוגל יצר אוטומטית.
7.  **אנימציות:** כשגוגל מזהה כמה תמונות זומות, הוא יוצר אנימציות.
    האנימציות הם בעצם הרצה מהירה של התמונות הזהות. לא משוכלל יותר
    מידי.
8.  **סרטים:** מציג את כל הסרטים שגוגל יצר, ועוד סרטים שהעלנו (אולי רק
    כאלה שיותר מדקה?)

**בנוסף**, יכולת נוספת היא תיבת החיפוש. אני עוד לא יודע בדיוק מה ניתן
לחפש, אבל נראה לי שהדמיון הוא הגבול. אפשר לחפש את כל סוגי האלבומים
שפירטתי, אפשר לחפש את סוגי הדברים שפירטתי ושלא פירטתי, את המקומות, את
האנשים, ואפשר לחפש למשל "טיול רגלי", ולראות מה התוצאות. (גוגל מציע מידי
פעם אפשרויות מעניינות לחיפוש..)
